<text what="Kallocain, Karin Boye">
Den bok jag nu sätter mig ner att skriva måste verka meningslös på många - om jag alls vågar tänka mig, att "många" får läsa den - eftersom jag alldeles självmant, utan någons order, börjar ett sådant arbete och ändå inte själv är riktigt på det klara med vad avsikten är. Jag vill och måste, det är alltsammans. Allt mer och mer obönhörligt frågar man efter avsikten och planmässigheten i vad som göres och säges, så att helst inte ett ord ska falla på måfå - det är bara författaren till den här boken som har tvingats gå motsatta vägen, ut i det ändamålslösa. Ty fast mina år här som fånge och kemist - de måste vara över tjugu, tänker jag mig - har varit fulla nog ändå av arbete och brådska, måste det finnas något som inte tycker det är tillräckligt och som har lett och överblickat ett annat arbete inom mig, ett som jag själv inte hade någon möjlighet att överblicka och där jag ändå har varit djupt och nästan plågsamt medintresserad. Det arbetet kommer att vara slutfört, när jag väl har skrivit ner min bok. Jag inser alltså, hur förnuftsvidriga mina skriverier måste te sig inför allt rationellt och praktiskt tänkande, men jag skriver ändå.

Kanske jag inte skulle vågat det förr. Kanske det rentav är fångenskapen, som har gjort mig lättsinnig. Mina levnadsvillkor nu skiljer sig obetydligt från dem jag levde under som fri man. Maten visade sig vara knappt märkbart sämre här - det vande man sig vid. Britsen visade sig vara något hårdare än min säng hemma i Kemistaden n:r 4 - det vande man sig vid. Jag kom något mera sällan ut i fria luften - det vande man sig också vid. Värst var skilsmässan från min hustru och mina barn, särskilt som jag ingenting visste eller vet om deras öde; det gjorde mina första år i fångenskapen fulla av oro och ångest. Men allteftersom tiden led, började jag känna mig lugnare än förr och till och med trivas mer och mer med min tillvaro. Här hade jag ingenting att vara ängslig för. Jag hade varken underordnade eller chefer - så när som på fängelsevakterna, som sällan störde mitt arbete och bara bekymrade sig om att jag efterlevde ordningsreglerna. Jag hade varken beskyddare eller medtävlare. De vetenskapsmän jag ibland sammanfördes med för att kunna följa med nya rön på kemins område, behandlade mig hövligt och sakligt, om än något nedlåtande för min främmande nationalitets skull. Jag visste, att ingen ansåg sig ha skäl att avundas mig. Kort sagt: på sätt och vis kunde jag känna mig friare än i friheten. Men på samma gång som lugnet växte också detta underliga arbete med det förflutna inom mig, och nu får jag ingen ro förrän jag har skrivit ner mina minnen från en viss innehållsrik tid i mitt liv. Möjlighet att skriva har man givit mig för mitt vetenskapliga arbetes skull, och kontroll utövas först i det ögonblick jag lämnar ett färdigt arbete ifrån mig. Jag kan alltså kosta på mig detta enda nöje, även om det skulle bli det sista jag fick tillfälle till.

Vid den tid då min berättelse börjar närmade jag mig de fyrti. Om jag för övrigt bör presentera mig, kan jag kanske tala om under vilken bild jag tänkte mig livet. Det finns få saker som säger mer om en människa än hennes bild av livet: om hon ser det som en väg, ett fältslag, ett växande träd eller ett rullande hav. För min del såg jag det med en snäll skolgosses ögon som en trappa, där man skyndade från avsats till avsats så fort man kunde, med flämtande andetag och medtävlaren i hälarna. I själva verket hade jag inte många medtävlare. De flesta av mina arbetskamrater på laboratoriet hade förlagt hela sin ärelystnad till det militära och ansåg dagens arbete som ett tråkigt men nödvändigt avbrott i kvällarnas militärtjänstgöring. Själv skulle jag väl knappast velat tillstå för någon av dem, hur mycket mer intresserad jag var av min kemi än av min militärtjänst, fast jag visst inte var någon dålig soldat. I alla fall jagade jag fram i min trappa. Hur många trappsteg man egentligen hade att lägga bakom sig, hade jag aldrig funderat över, inte heller vad det månde finnas för härligheter på vinden. Kanske jag dimmigt föreställde mig livets hus som ett av våra vanliga stadshus, där man steg upp ur jordens innandömen och till sist kom ut på takterrassen, i fria luften, i vind och dagsljus. Vad vinden och dagsljuset skulle motsvaras av i min livsvandring, hade jag inte klart för mig. Men säkert var, att varje ny trappavsats betecknades av korta officiella meddelanden från högre ort: om en genomgången examen, ett godkänt prov, en förflyttning till ett mera betydande verksamhetsfält. Jag hade också en hel rad sådana livsviktiga slut- och begynnelsepunkter bakom mig, dock inte så många att en ny skulle blekna i betydelse. Det var därför med ett stänk av feber i blodet jag kom tillbaka från det korta telefonsamtal, som meddelade att jag kunde vänta min kontrollchef dagen därpå och alltså fick börja experimentera med mänsklig materiel. I morgon således kom det slutliga eldprovet för min hittills största uppfinning.
</text>
<text what="Wood Badge, Svenska Wikipedia">
Den här artikeln behandlar den internationella ledarskapsutbildningen. Se Treklöver-Gilwellutbildning för den svenska varianten.

Wood Badge eller Gilwellutbildning är en utbildning i den internationella scoutrörelsen och namnet på en tillhörande utmärkelse för scoutledare som genomfört utbildningen. Denna arrangeras i någon variant inom de flesta nationella scoutorganisationer tillhörande World Organization of the Scout Movement. Wood Badge-kursernas mål är att göra scouter till bättre ledare genom att lära ut avancerade kunskaper om ledarskap, och genom att skapa en förbindelse till och engagemang i scoutrörelsen. Kurserna består vanligtvis av teoretisk undervisning varvat med praktiska utomhusaktiviteter, följt av en projektfas där deltagarna sätter sina nya kunskaper på prov. Den första Wood Badge-utbildningen arrangerades av Francis Gidney med Robert Baden-Powell som föreläsare. Kursen hölls i Gilwell Park, Storbritannien i september 1919. Wood Badge har sedan dess spridits över världen i olika varianter.

Vid kursens slut tilldelas deltagarna Wood Badge-pärlor som ett tecken på "betydelsefull bedrift" inom ledarskap och direkt assistans åt unga människor. De två små träpärlorna, som hänger i varsin ände av ett lädersnöre, bärs runt halsen som en del av scoutdräkten. Till pärlorna hör även en gråbrun halsduk med en tartanlapp av MacLaren-klanens färger för att hedra William De Bois Maclaren som donerade pengarna till köpet av Gilwell Park 1919. Halsduken med den flätade lädersöljan betecknar medlemskap av 1st Gilwell Scout Group eller Gilwell Troop 1. Personer som mottagit Wood Badge-insignierna brukar kallas Wood Badgers eller Gilwellians.
</text>
<text what="Statistiknyheter, SCB">
Inflationstakten enligt KPI var 1,8 procent i februari (1,4 procent i januari). KPI steg med 0,7 procent från januari till februari 2017. Inflationstakten enligt måttet KPIF (KPI med fast ränta) var 2,0 procent i februari (1,6 procent i januari). Det är den högsta noteringen på över sex år.

Investeringsvolymerna inom tillverkningsindustrin ökande med hela 12 procent under 2016. Framförallt är det tunga investeringar i massa- och pappersindustrin samt läkemedelsindustrin som står för ökningen. Företagens lämnade prognoser indikerar oförändrade investeringsvolymer under 2017.

Tjänsteproduktionen ökade med 0,6 procent i januari jämfört med december i säsongrensade tal. Under perioden november-januari var produktionen 2,2 procent högre jämfört med perioden augusti-oktober, i säsongrensade tal. I kalenderkorrigerade tal ökade tjänsteproduktionen med 6,7 procent under januari, jämfört med motsvarande månad 2016.

Produktionen inom näringslivet ökade med 0,9 procent i januari 2017 jämfört med december 2016, i säsongrensade tal. Jämfört med motsvarande månad föregående år ökade produktionen med 5,3 procent i kalenderkorrigerade tal.

Småhuspriserna steg med drygt 1 procent under den senaste tremånadersperioden december 2016 – februari 2017, jämfört med den föregående perioden september – november 2016. På årsbasis, senaste tremånadersperioden jämfört med motsvarande period ett år tidigare, har priserna stigit med nästan 9 procent.
</text>
<text what="Nils Holgerssons underbara resa genom Sverige, Selma Lagerlöf">
Det måste erkännas, att fastän många präktiga byggnader äro resta i Skåne, finns ingen bland dem, som har så vackra väggar som det gamla Kullaberg.

Kullaberg är lågt och långsträckt. Det är ingalunda ett stort eller mäktigt berg. På det breda bergtaket ligga skogar och åkerfält och en och annan ljunghed. Här och där resa sig runda ljungkullar och nakna bergknölar. Däruppe är inte synnerligen vackert; där ser det ut som på all annan höglänt mark i Skåne.

Den, som går på landsvägen, som löper fram mittöver berget, kan inte låta bli att känna sig en smula besviken.

Men så händer det kanske, att han viker av från vägen, går ut mot bergets sidor och ser ner för branterna, och då finner han med ens så mycket sevärt, att han knappast vet hur han skall hinna beskåda det alltsammans. Ty det förhåller sig så, att Kullaberg inte står på land med slätter och dalar omkring sig som andra berg, utan det har rusat ut i havet så långt, som det har kunnat komma. Ingen den minsta sträcka land ligger nedanför berget och skyddar det mot havsvågorna, utan dessa nå ända fram till bergväggarna och kunna nöta dem och forma dem efter sitt välbehag.

Därför stå bergväggarna där så rikt utsirade, som havet och dess medhjälpare vinden ha mäktat åstadkomma. Där finns branta klyftor, som äro djupt inskurna i bergets sidor, och svarta klippuddar, som ha blivit blanknötta under vindens beständiga piskslag. Där finnas ensamma klipp-pelare, som stå rätt upp ur vattnet, och mörka grottor med trånga ingångar. Det finnas lodräta, nakna stup och mjuka, lövklädda sluttningar. Där finnas små uddar och små vikar och små kullerstenar, som rasslande sköljas upp och ner vid varje böljeslag. Där finnas ståtliga klipp-portar, som äro välvda över vatten, där finnas vassa stenar, som ständigt översprutas av vitt skum, och andra, som spegla sig i svartgrönt, oföränderligt stilla vatten. Där finnas jättegrytor, som äro utsvarvade i klippan, och väldiga sprickor, som locka vandraren att våga sig in i bergets djup ända fram till Kullamannens håla.

Och uppför och utför alla dessa klyftor och klippor krypa och krångla rankor och revor. Träd växa där också, men vinden makt är så stor, att träden måste förvandla sig till rankor, de med, för att kunna hålla sig kvar på branterna. Ekarna ligga och krypa utefter marken, medan lövverket står över dem som ett trångt valv, och lågstammiga bokar stå i klyftorna som stora lövtält.
</text>
<text what="Kattresan, Ivar Arosenius">
Lillan gick på vägen ut . Mötte där en katt , Blev så rädd så att Hon hävde upp ett tjut . Katten sade : » Jam , Jag är snäll och tam , Jag är snäll och inte stygg , Du får åka på min rygg ! » ti Och han blev så rädd och sprang Hemåt till sin tuppmadam . Sedan mötte dom en gris , Han blev skrämd på samma vis . j ( j t Och han blev så rädd , så rädd , Kröp ner uti sin grisebädd . Sedan mötte dom en gås . Han blev lika rädd förstås . Han blev så rädd , så han blev blek , Och sträckte på sin hals och skrek . ( * - 3 Sedan kom dom till en å , Katten sam med lillan på . Fiskarna i vattnet sam Mycket rädda om varann . Lillan hon kom snart i land Plocka ’ blommorna på strand . Sedan mötte dom en ko Det blev farligt må ni tro . Kon den ropte » möh » och sprang Rakt mot katt och lilla fram . Men lillan slog med piskan , klask . Kon , den fick så mycket dask . Se ’ n mötte dom en krokodil , Katten sprang liksom en pil . Den ville äta lillan opp , Men katten rädda ’ lillans kropp . Ty katten sprang så fort , så att Ingen kunde få den fatt . Krokodilen grät så mången tår , Han led utav en hunger svår . Men lillan skratta ’ och va ’ gla , Ått den ej kunde lillan ta . Stövlar hade han också , Men svansen den var inget på . Sedan mötte dom en kalv , Han blev så rädd så att han skalv . En gubbe kom med näsa blå Och han var klädd i kallikå . Han var så hemsk , så ful och stor Så katt och lilla skrek på mor . Men katten satt i väg i språng Och gubbens näsa blev så lång V- / Il l f J ) S i " ' l " ' \ | ! i [ i 1 Sedan kom dom till en sta Där stod husen ra i ra . En polis gick av och ann . Blanka knappar hade han . Och hans kläder dom var blå Och han var så viktig så . Se ’ n fick dom se en fru så skön Klädd uti en klänning grön . m . . Och uti en droska satt Kungen själv så trött och matt . Två lakejer stodo bak , Kusken satt på droskans tak . Fyra hästar drogo brått Droskan hem till kungens slott . \ Katten sprang så fort , så fort Ända fram till slottets port . Katt och lilla stod och neg , När kungen ut ur droskan steg . Och när han fick lillan se Blev hans mun så gla ’ och bre ’ . Och han sa till en lakej : » Hör du , Karlsson , skynda dej Och gå efter något gott Saft och kakor och kompott . » Lakejen sprang i slottet in Och kom tillbaka som en vind Med saft och kakor och kompott Och mycket annat smått och gott . H n ÉIÉ . . . . . . . . . . . fe . / * . . 8 Katten åt så att han sprack , Lillan skrek och ropte ack ! Men kungen trösta ’ na och sa : » Vi ska göra katten bra . » Och en skräddare kom strax Med en nål och tråd och sax . Och han började att sy , Katten skrek i himlens sky . Men snart så var han frisk och kry , Precis som om han varit ny . Och dom var så glada så . Nu kunde katten åter gå , Och så sade dom adjö Katten sprang så han blev rö . Och så kom dom hem till mor . Där blev glädjen mycket stor . Men dom var så trötta så Dom genast somna bägge två . Och de sova nu så gott Efter allt de genomgått .
</text>
<text what="Tramstext">
.
</text>
